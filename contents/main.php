<p>A világon az első cserkésztábor után csupán tizenhárom évvel, az 1920/21-es tanévben alakul meg a 121. számú Kecskeméti Református Főgimnázium cserkészcsapata. A csapat vezetésével Klein Gyula magyar-német szakos tanárt bízzák meg. Az első kilenc cserkész díszes ünnepély keretében 1921. február 20-án tett fogadalmat; őket egyre többen követték a következő évtizedben. Az 1924/25-ös tanévben elkészült az új cserkészotthon, raktárhelyiség és egy gyalupaddal felszerelt műhely. A cserkészmunka súlypontja a vezetők képzése és próbáztatása volt.</p>